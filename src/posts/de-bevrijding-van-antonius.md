---
title: "De Bevrijding van Antonius"
date: 2022-12-04
description: ""
---

In het holst van de nacht, ergens eind november, stond een oude man op een kerkplein. Hij keek gespannen om zich heen. Het was koud, en ondanks zijn lange baard voelde de wind guur in zijn gezicht. Hij zette zijn enorme wandelstok even naast zich neer en stak zijn handen in zijn zakken. Hij voelde een vreemd voorwerp. “Oh ja, die moet ik nog terugleggen in de gereedschapskist”, dacht de man. De man keek nogmaals omhoog naar de klok op de kerktoren. Hij had om klokslag twee uur afgesproken met een oude vriend, maar het was inmiddels al tien over twee en de vriend was nog nergens te bekennen... Waar bleef hij toch?

Misschien kon hij het niet vinden, dacht de man. Dat zou wel behoorlijk ironisch zijn, want het vinden van zaken was immers de specialiteit van zijn compaan. Lang geleden, in iets dat haast een vorig leven leek, waren de mannen collega’s geweest. Met hun bijzondere gaven droegen ze als onderdeel van een magisch bondgenootschap dagelijks bij aan de welvaart en vrede van mensen op aarde. Van de hoogtijdagen van weleer was echter niet veel meer over.  Na honderden jaren vol armoede en oorlog had de mensheid zich juist tegen hen gekeerd, men zocht nu vooral naar antwoorden in de wetenschap en technologie.
Verguisd en verbannen leefden zij, leden van de Orde der Onsterfelijken, nu een bestaan in de schaduw.


Alhoewel… De man op het kerkplein, Nicolaas, durfde zich sinds enkele decennia jaar weer korte periodes in het publiek te vertonen. In zijn traditionele kledij deed hij elk jaar Nederland aan. Hij nam dan een karrevracht aan snoep en cadeaus mee, om zijn goede intenties te laten blijken. Zijn magische gave uitte zich in een praktisch oneindig vermogen, dus dat was voor hem een kleine moeite. En het werkte! De Nederlanders ontvingen hem jaarlijks met open armen, sterker nog, ze vereerden hem. Hij genoot ervan om mensen gelukkig te maken, en had weer echt de zin van het leven gevonden.  
Dat gold echter niet voor zijn oude vriend. Die had altijd al moeite gehad met zijn bijzondere gave, en leefde een teruggetrokken bestaan. Gisteravond had hij Nicolaas opgebeld, en met trillende stem gevraagd of ze elkaar konden ontmoeten. Het kwam Nicolaas eigenlijk erg slecht uit, hij zat net in z’n drukke Nederland-periode. Maar toch zegde hij toe, het was immers zijn oudste vriend.

Nicolaas dacht terug aan het telefoongesprek, toen hij plots een figuur de hoek om zag komen. Nicolaas’ hart maakte een sprongetje, en riep:  
“Antonius, beste vrind!” —  
“Ssst! Niet zo luid” zei Antonius. “En noem me alsjeblieft gewoon Toon.”  
“Wat ben ik blij je te zien Toon! Kom, laten we een stukje wandelen.”


Samen liepen de oude mannen de straat uit, en namen plaats op een bankje onder een oude boom. Pas toen ze zaten zag Nicolaas onder het lantaarnlicht hoe slecht Antonius eruit zag. Zijn gezicht ingevallen, zijn huid grijs en bleek.  
“Wat is er met je aan de hand Toon”, vroeg Nicolaas.   
“Ik... ik kan het niet meer aan Nico”, antwoordde Antonius. “Altijd als ik in de buurt ben van mensen, vind ik dingen niet gevonden zouden moeten worden. Geheimen, leugens, bonnetjes van ministers. Het drukt zo zwaar op mijn gemoed. En om zinvolle dingen te _vinden_ gebruikt men nu technologie zoals _Google_ en _Zoek mijn iPhone_. Ik zeg het je, het is helemaal niet leuk om _zoeken_ en _vinden_ als magische gave te hebben. Ik zou zo graag gewóón zijn!”  
Nicolaas zei: “Ach Toon toch… ik weet dat je het zwaar hebt. Maar er zijn vast toch ook wel mooie dingen in het leven?”  
“Nee, Nico, ik heb er heel lang over nagedacht, en ik ben vastberaden. Ik wil de Bevrijdingsspreuk uitvoeren! En daar heb ik jouw hulp bij nodig.”  
“Maar”, zei Nicolaas aarzelend, “dat betekent dat je je onsterfelijkheid opgeeft. Weet je dat wel zeker?”  
“Ja, heel zeker.”  
Nicolaas dacht een paar tellen na, maar zag het verlangen van zijn vriend in zijn ogen en zei toen:
“Goed dan. Zoals je weet hebben een voorwerp nodig om jouw krachten in over te dragen. Heb je iets in gedachten?”  
“Het maakt mij niet uit”, zei Antonius, “heb jij toevallig iets bij je?”  
Ineens herinnerde Nicolaas zich iets. “Ja! Toevallig wel!”, zei hij en haalde de schroevendraaier uit zijn zak.  
Antonius keek even vreemd op, maar lachte toen en zei: “Een schroevendraaier? Ja, waarom ook niet!”

In de verte zag Nicolaas een lamp aangaan. “Laten we haast maken, voordat we gezien worden” zei hij, en hij gaf het stuk gereedschap aan Antonius.  
Antonius vouwde zijn handen om de schroevendraaier, sloot zijn ogen, rechtte zijn rug, en sprak de woorden:  
_“Bij deze plaats ik, Heilige Antonius, al mijn magische kracht in dit alledaagse voorwerp.  
Ik zal al mijn krachten nu opgeven – in ruil voor een sterfelijk leven.”_

Nicolaas vervolgde:  
_“Antonius, je wordt nu van je kracht bevrijd – en raakt het in dit voorwerp kwijt.  
Heilige Antonius, beste vrind, ik zorg dat jij je rust terugvindt.”_

Om de spreuk te bekrachtigen hield Nicolaas zijn gouden staf boven Antonius’ handen en de schroevendraaier. De staf gloeide rood-oranje op,  en er ontstond een lichtbol ongeveer zo groot als een voetbal. Daarna werd de lichtbol kleiner en kleiner, tot een piepklein lichtbolletje dat zich nestelde in de schroevendraaier.

Antonius opende zijn ogen.
Met tranen van geluk en een glimlach gaf hij het lichtgevende schroevendraaiertje terug aan Nicolaas.  
“Dankjewel”, zei hij, en hij verdween in de duisternis.

De volgende ochtend zocht Nicolaas in zijn Grote Boek naar een geschikt persoon om de schroevendraaier cadeau te doen, en vond de naam:  
Tom van der Ven, Sambeek.
